---
title: Techwerkers solidair met staking Taxi Protest Amsterdam tijdens Kanaalparade
summary: Techwerkers drukken hun steun uit met de strijd van taxichauffeurs in Amsterdam, die vandaag staken voor beter loon en betere arbeidsvoorwaarden.
showSummary: true
author: 
date: 2025-08-02T07:00:00+02:00
tags: []
feature: feature-taxiprotest.jpg
featureAlt: "Flyer met oproep van Taxi Protest Amsterdam, met daarnaast het Techwerkerslogo, een zwart hart emoji, en de naam Taxi Protest Amsterdam"
---

De Techwerkerscoalitie Nederland drukt haar steun uit voor de chauffeurs van Taxi Protest Amsterdam, die op de avond van 2 augustus, tijdens de drukke Kanaalparade in de hoofdstad, staken. 

Chauffeurs die voor de platforms Uber en Bolt rijden staken zaterdagnacht 10 uur lang uit protest:

* Vóór beter loon
* Tegen oneerlijke concurrentie
* Tegen Amerikaanse en Estse techplatforms die in Amsterdam de taxibranche komen verpesten

Ook eisen de platformwerkers verplichte vakbekwaamheid voor alle chauffeurs.

Bedrijven zoals Uber en Bolt tonen keer op keer dat ze arbeiders en het arbeidsrecht niet respecteren.

De platformbedrijven pogen ten onrechte al jaren om de chauffeurs die voor hen werken weg te zetten als ‘zelfstandig ondernemers’, in plaats van als de werknemers die het werkelijk zijn, om zodoende [hun verantwoordelijkheden als werkgever](https://www.bbc.co.uk/news/articles/c7047kz0vr0o) [te ontlopen](https://www.fnv.nl/nieuwsbericht/sectornieuws/flex/2025/02/fnv-mag-ook-voor-schijnzelfstandigen-cao-naleving).

En in 2020 voerde Uber massaontslagen door op diens hoofdkantoor in Amsterdam, [zonder dat hiervoor de wettelijk vereiste goedkeuring door de UWV](https://nos.nl/artikel/2357403) werd gegeven. Arbeiders werden onder druk gezet en hun werkaccounts zonder waarschuwing afgesloten.

De operatiewijze van platformen zoals Uber en Bolt schaadt bovendien zowel chauffeurs als passagiers. 

Ze komen een stad binnen. Kunnen door miljarden aan investeringen in durfkapitaal jarenlang met verlies blijven groeien (soms geholpen door wat [illegale](https://www.theguardian.com/news/2022/jul/10/former-eu-digital-chief-neelie-kroes-secretly-helped-uber-lobby-dutch-pm-leak-suggests) [praktijken](https://www.theguardian.com/news/2022/jul/10/uber-files-leak-reveals-global-lobbying-campaign)), waardoor de lokale taxisector én delen van het openbaar vervoer worden uitgehold. Tot het moment dat een groot deel van de stad en de lokale chauffeurs afhankelijk is gemaakt van een app die helemaal in handen is van één of ander  techbedrijf dat alle spelregels dicteert. 

Toen Uber in 2023 dynamische prijzen invoerde, leidde dat én tot hogere ritprijzen (nadelig voor reizigers) én tot lagere inkomsten voor de arbeiders. Alleen Uber zelf zag haar inkomsten groeien, zoals onderzoekers van de Universiteit van Oxford [in een recent onderzoek aantoonden](https://www.ox.ac.uk/news/2025-06-23-new-oxford-research-reveals-uber-s-algorithmic-pricing-leaves-drivers-and-passengers). 

Genoeg is genoeg. 

Steun aan het Taxi Protest Amsterdam!